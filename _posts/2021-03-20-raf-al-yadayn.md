---
layout: post
title:  "সালাতে রফে ইয়াদাইন বিতর্ক"
author: binrafiq
categories: [ salah, fiqh ]
tags: [ dispute ]
image: assets/images/post/raf-al-yadayn.jpg
description: "সালাতে রফে ইয়াদাইন নিয়ে বিতর্ক। মানুষের নিজস্ব মতামত না জেনে কুরআন-সুন্নাহ কী বলে দেখি চলুন।"
hidden: false
---

মুসলিম সমাজে ছোটখাট বিষয় নিয়ে বড় বিতর্কের একটি নামাজে রফে ইয়াদাইন (দুই হাত তোলা)। নামাজ শুরুও করতে হয় রফে ইয়াদাইন দিয়ে। দুই হাত তুলে আল্লাহু আকবার বলেই আমরা নামাজ শুরু করি। তবে বিতর্ক হয় পরবর্তী আরও দুইটি, মতান্তরে তিনটি, রফে ইয়াদাইন নিয়ে। 

যারা রফে ইয়াদাইন করেন তাদের মতে, রাসুল সা: জীবনে বিপরীত আমল করেননি। বিপরীত পক্ষের মানুষরা সেটা মানতে নারাজ। চলুন এ বিষয়ক হাদিসগুলো দেখে নেওয়া যাক। 

আমি সত্যিকার অর্থেই কোনো আলেম নই। অতএব, এখানে আমি নিজের কোনো মতামত দেব না। যা বলব তা আলেমদেরই মতামত। সাথে থাকবে হাদিসের দলিল। 

রফে ইয়াদাইন নিয়ে অন্যতম গুরুত্বপূর্ণ হাদিসটি হলো কিতাবুল আযানের ৭৩৫ নং হাদিস। [^1]

এর ভাষ্য হলো-

> সালিম বিন আব্দুল্লাহ বর্ণ্না করেছেন, আমার বাবা বলেছেন, নামাজ শুরু করার সময় আল্লাহর রাসুল সা: তাঁর দুই হাত কাঁধ পর্যন্ত তুলতেন। রুকুতে যাওয়ার সময়ও তা করতেন। রুকু থেকে উঠার সময়ও একই কাজ করতেন আর বলতেন সামিয়াল্লাহু লিমান হামিদা, রব্বানা লাকাল হামদ। আর সিজদায় তিনি তা (রফে ইয়াদাইন) করতেন না। 

বেশিরভাগ স্কলার এই হাদিস অনুসরণ করেছেন। বলেছেন, মুসল্লিদের জন্যে এটা মুস্তাহাব। ইমাম বুখারি রহ: এ  বিষয়ে *জুয ফি রফে ইয়াদাআইন* নামে আলাদা একটি বই লিখেছেন। এতে তিনি প্রমাণ করেছেন, রাসুল সা: এই দুই জায়গায়ও রফে ইয়াদাইন করেছেন। ইমাম বুখারি রহ. এর বিপরীত আমালকারীদের কঠোর নিন্দা করেছেন। তিনি বর্ণনা করেছেন, আল হাসান  বলেছেন-

> রাসুলের (সা:) সাহাবীরা (রা:) সালাতে রুকুতে যাওয়ার সময় হাত তুলতেন, রুকু থেকে উঠতেও তুলতেন।

বুখারি বলেন [^2]-

আল-হাসান বলেছেন কোনো সাহাবী এর বিপরিত করেননি। কোনো সাহাবী হাত তুলেননি বলে কোনো প্রমাণ ছিল না। 

তাহলে প্রথমবারের পরে হাত না তোলার রীতি কীভাবে এল? যারা এ মতের পক্ষে তাদের পক্ষেও কিছু হাদিস আছে। এর মধ্যে রয়েছে আবু দাউদ শরিফের কিতাবুস সালাত অধ্যায়ের ৭৪৯ নং হাদিস। [^3]

> হুসাইন ইবনে আলী, মুয়াবিয়া, খালিদ ইবন আমর, ও আবু হুজাইফাহ বর্ণনা করেছেন। তাঁরা বলেছেন, সুফিয়ান বলেছেন, তিনি (রাসুল সা:) শুরুতে হাত তুললেন। তাদের কেউ কেউ বলেছেন, তিনি শুধু একবারই হাত তুলেছেন। 

এ হাদিসকে আলবানী জয়িফ বলেছেন। 

আবু দাউদ শরিফের একই অধ্যায়ের পরবর্তী হাদিস: 

> বারা ইবনে আযিব বর্ণনা করেছেন। সালাতের শুরুতে রাসুল সা: হাত উপরে তুলেছেন। পরে আর তা করেননি। [^4]

আবার ৭৪৮ নং হাদিসে আব্দুল্লাহ ইবনে মাসউদ রা: সম্পর্কে বর্ণিত আছে-

> আমি কি তোমাদেরকে দেখাব না রাসুল সা: কীভাবে সালাত আদায় করতেন? 

এরপর তিনি শুধু একবার রফে ইয়াদাইন করে সালাত আদায় করলেন। 

আবু দাউদ বলেন, এটি বড় একটি বর্ণনার সারসংক্ষেপ। আর এটি এই শব্দে বর্ণিত হওয়াটা অকাট্যভাবে নির্ভুল নয়। 

মোটকথা, এ হাদিসগুলোর সবগুলো হাদিসের বহু ইমাম জয়িফ হিসেবে চিহ্নিত করেছেন। 

বারা ইবনে আযিবের হাদিসকে জয়িফ বলেছেন সুফিয়ান ইবন উয়াইনা, ইমাম শাফিয়ি, আল হুমাইদি (ইমাম বুখারির শায়েখ, আহমদ ইবনে হাম্বল, ইয়াহয়া ইবন মইন, দারিমী, বুখারি প্রমুখ। 

আব্দুল্লাহ ইবনে মাসউদের হাদিসকে জয়িফ বলেছেন আব্দুল্লাহ ইবন মুবারক, আহমদ ইবন হাম্বল, ইমাম বুখারি, বায়হাকী, দারুকুতনি প্রমুখ। অবশ্য নাসিরুদ্দিন আলবানী রহ. সহীহ বলেছেন। যিনি কিনা আবার রফে ইয়াদাইনের সমর্থক আলেম। 

তবে অধিকাংশ আলেমের মতে  অন্যান্য সাহাবীদের শুধু একবার হাত তোলার যে বর্ণনা পাওয়া যায় তার সবগুলো জয়িফ বিবরণ। একটু আগেই আমরা ইমাম বুখারির (রহ:) বক্তব্য শুনেছি:

> কোনো একজন সাহাবীও রফে ইয়াদাইন করেননি এমন কোনো প্রমাণ নেই । 

দেখা যাচ্ছে শুধু একবার হাত তোলার হাদিসগুলো দুর্বল। অন্যদিকে একাধিকবার রফে ইয়াদাইনের হাদিস অসংখ্য এবং শক্তিশালী। অতএব, কেউ সালাত রাসুলুল্লাহর (সা:) মতো করতে চাইলে রফে ইয়াদাইন করাটাই উত্তম। আল্লাহর রাসুল সা: বলেছেন- [^5]

> তোমরা আমার সালাত আদায় করো, যেভাবে আমাকে আদায় করতে দেখো। 

বুখারির শায়খ আলী ইবনুল মাদানী রহ: বলেছেন, মুসলমানদের উচিত রুকুতে যাওয়ার সময় ও রুকু থেকে উঠে হাত তোলা। তাঁর সম্পর্কে বুখারি বলেছেন:

> আলী ইবনুল মাদানী রহ. ছিলেন তাঁর সময়কালের সবচেয়ে জ্ঞানী মানুষ। 

এখন কঠিন করে বলতে চাইলে বলা উচিত, যেহেতু সুন্নাহ পদ্ধতিটি পরিষ্কার, এটাকে অবহেলা করার নীতি সঠিক নয়। সেটার পক্ষে যে আলেমই বলেন তাতে কিছু আসে যায় না। ইমাম শাফেয়ী রহ. বলেছেন:

> আলেমগণ একমত, রাসুলুল্লাহর (সা:) কোনো সুন্নাহ কারও কাছে পরিষ্কার হয়ে গেলে এর বিপরীত আমলের জন্যে একে অবহেলা করার অনুমতি নেই। 

এ জন্যেই বুঝি হানাফী মাজহাবের ইমামরা পর্যন্ত রফে ইয়াদাইন করেছেন। যেমন আবু ইউসুফ রহ.। আর এ কারণে তাঁরা হানাফী মাজহাব থেকেও বের হয়ে যাননি। যেটার ভয় অনেক হানাফী মুসলমান মনে করেন। ইমাম আবু হানিফা রহ.-ই তো বলে গেছেন:

> সহীহ হাদিস পাওয়া গেলে সেটাই আমার মাজহাব। 

ইবনুল কাইয়্যিমের (রহ.) *আল্লাহর রাসুল সা: কীভাবে নামাজ পড়তেন* বইয়েও রফে ইয়াদাইনের পক্ষে মুতাওয়াতির হাদিস থাকার কথা উল্লেখ করে বলা হয়েছে, এর বিপরীত আমল রাসুল সা. কখনও করেননি। মৃত্যু পর্যন্ত এ নিয়মেই তিনি নামাজ পড়তেন। প্রায় ত্রিশজন সাহাবী তিন সময় রফে ইয়াদাইন করার ব্যাপারে বর্ণনা করেছেন। 

তবে ড. আব্দুল্লাহ জাহাঙ্গীর রহ. বলেছেন, রফে ইয়াদাইন না করার হাদিসও সহীহ। [^6]  তিনি বলেছেন, আলবানী ইবন মাসউদের হাদিসকে সহীহ বলেছেন, যা একটু আগে আমরাও উল্লেখ করেছি। পরে খোঁজ নিয়ে দেখলাম, আলবানী অন্তত দুই জায়গায় এ রায় দিয়েছেন। তাহকীক মিশকাতুল মাসাবীহ ও তাঁর 'সহীহ' সুনান আবু দাউদ সংস্করণে। [^7]

এখানে এসে একটি সারমর্ম পেলাম। রফে ইয়াদাইন একবার বা তিনবার (মতান্তরে চারবার) দুটোর পক্ষেই সহীহ হাদিস আছে। তবে রফে ইয়াদাইনের পক্ষের হাদিসগুলো অনেক বেশি জোরালো। এগুলোর সহীহ হওয়া নিয়েও দ্বিমতের অবকাশ নেই। অন্য দিকে রফে ইয়াদাইন একবার করার পক্ষের হাদিসগুলোর সহীহ হওয়া নিয়ে সবাই একমত নন। এ কারণে আমার মত হলো, কেউ যদি আল্লাহর রাসুলের (সা:) বেশি কাছাকাছি আমল করতে চান, তাহলে রফে ইয়াদাইন করাটাই নিরাপদ। তবে না করলেও অবশ্যই অসুবিধা নেই। এর পক্ষে কোনো হাদিস না থাকলেও সমস্যা হত না। কারণ রফে ইয়াদাইনের অভাবে সালাত বাতিল হবে না। অতএব, কেউ রফে ইয়াদাইন করতে না চাইলে তাকে জোর করা, হেয় করা, তার নামাজ হচ্ছে না অভিযোগ করার কোনো অধিকার কারও নেই। 

কিন্তু লক্ষ্য করছি, এটা নিয়ে পক্ষে বিপক্ষে দুই দিকেই উগ্র মতামত ছোঁড়াছুঁড়ি হয়। এক পক্ষ আরেক পক্ষের হাদিসকে উড়িয়ে দিতে চেষ্টা করেন। আরেকটি দুঃখজনক ব্যাপার হচ্ছে, অনেকেই নিছক প্রথাগত কারণে পুরাতন আমল ছেড়ে সহীহ আমলের দিকে আসেন না। দীর্ঘ দিন ধরে চলে আসা প্রথা সত্যের বিপরীতে গ্রহণযোগ্য নয়। মক্কার মুশরিকরা এ ভুলটিই করেছিল। কুরআনের পাতায় পাতায় এই কথার প্রতিফলন পাওয়া যায়। যেমন সুরা বাকারার ২৭০ নং আয়াত দেখুন। 

> যখন তাদেরকে বলা হয়, আল্লাহ যা নাযিল করেছেন তা অনুসরণ করো। তারা বলে, 'আমরা বরং তাই মানব যার উপর আমাদের পূর্বপুরুষদেরকে পেয়েছি।' যদি তাদের পূর্বপুরুষরা অবুঝ হয় এবং সঠিক পথের অনুসারী না হয় তবুও? 

একটি অপ্রিয় সত্য হলো, বাংলদেশের বহু আলেমই প্রথার জালে আটকে আছেন। সত্যের বিপরীত প্রথাকে আঁকড়ে ধরে থাকা ও সঠিক মত নিয়ে জানা ও তা স্বীকার ও আমল করার প্রবণতার অভাব রয়েছে। 

অনেকে আবার বলেন, ইমাম আবু হানিফা রহ.বলে গেছেন, তাই তার বিপরীত কিছু করা যাবে না। ইমাম আবু হানিফাকে (রহ.) আমি আর দশজন একনিষ্ঠ মুসলিমের মতোই শ্রদ্ধা করি। তাঁকে মূল্যায়ন করারও যোগ্যতাও আমার নেই বলেই আমি মনে করি। তবে তাঁর সব কথা অন্ধভাবে মেনে নিতে হবে এটা আমি ভাবতে পারছি না। শুধু তিনি বলে গেছেন আর আমি হানাফি বলে তাঁর মতের বাইরে যেতে পারব না এমনটাকে আমি ভুল মনে করি। তিনি নিজেই তো বলে গেছেন, সহীহ হাদিস পাওয়া গেলে সেটাই তাঁর মাজহাব। হানাফী মাজহাবের ইমামরাও অনেক সময় মাজহাবের বিপরীত আমল করেছেন। এতে কিছু আসে যায়নি। 

অতএব, আসুন সর্বদা সুন্নাহ মেনে চলার চেষ্টা করি। হাদিসের বিশুদ্ধতাকে নিজস্ব ধ্যানধারণার উপর স্থান দেই। ছোট বিষয় নিয়ে দলাদলি না করি। এর বদলে ধর্মহীনতা ও নাস্তিকতার বিরুদ্ধে একযোগে সোচ্চার হই। আমরা যত সময় নিজেদের 'ভুল' শুদ্ধ করতে ব্যয় করছি, সে সময়টা যদি মানুষকে ইসলামের দাওয়াত দিতাম, কুরআন চর্চা করতাম তাহলে কতই না ভাল হত। 

[^1]: [বুখারি শরিফ, কিতাবুল আযান:৭৩৫](https://sunnah.com/bukhari:735)
[^2]: আল-মাজমু, আন-নববী, ৩/৩৯৯-৪০৬
[^3]: [সুনান আবু দাউদ, কিতাবুস সালাত: ৭৪৯](https://sunnah.com/abudawud:749) 
[^4]:[সুনান আবু দাউদ, কিতাবুস সালাত: ৭৫০](https://sunnah.com/abudawud:750) 
[^5]: [বুখারি শরিফ, কিতাবুল আযান:৬৩১]()https://sunnah.com/bukhari:631
[^6]: Youtube: [সালাতের মধ্যে হাত তোলা (রাফ‘উল ইয়াদাইন) যাবে কি? (আব্দুল্লাহ জাহাঙ্গীর রহ.)](https://www.youtube.com/watch?v=IYj5VxDDEis)
[^7]: [Darul Tahqiq](https://www.darultahqiq.com/hadith-of-ibn-masud-ra-on-not-raising-the-hands-in-salah/)
[^8]:  [ সুরা বাক্বারা, ২:১৭০](https://tanzil.net/#2:170)