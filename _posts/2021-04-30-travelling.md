---
layout: post
title:  "কুরআনে পৃথিবীতে ভ্রমণের নির্দেশনা"
author: binrafiq
categories: [ info, quran ]
tags: [ earth, history, teaching ]
image: assets/images/thumb/desert_road.jpg
description: "কুরআনের অসংখ্যা জায়গায় পৃথিবীতর বুকে ভ্রমণ করতে বলা হয়েছে। এর পেছনে কয়েকটি উদ্দেশ্যের কথা বলা হয়েছে। একটি প্রধান উদ্দেশ্য হলো অবিশ্বাসীদের পরিণাম দেখা ও তা থেকে শিক্ষা গ্রহণ করে পরকালের জীবন গড়ার দিকে মন দেওয়া।"
hidden: false
---

কুরআনে পৃথিবী ভ্রমণ করার ব্যাপারে বারবার তাগিদ দেওয়া হয়েছে। অবশ্য সেটা নিছক পৃথিবীর সৌন্দর্য উপভোগ করার জন্যে নয়। যদিও তাতেও দোষ নেই। তবে মূল একটি উদ্দেশ্য হলো অতীতের অপরাধীদের পরিণাম দেখে শিক্ষা গ্রহণ করা। 

যেমন সুরা আলে ইমরান দেখুন: 

قَدۡ خَلَتۡ مِنۡ قَبۡلِكُمۡ سُنَنٌۙ فَسِيۡرُوۡا فِىۡ الۡاَرۡضِ فَانظُرُوۡا كَيۡفَ كَانَ عَاقِبَةُ الۡمُكَذِّبِيۡنَ

অর্থ: তোমাদের আগে অনেক জীবনপদ্ধতি অতিবাহিত হয়েছে। পৃথিবীতে ভ্রমণ করে দেখোই না মিথ্যা প্রতিপন্নকারীদের পরিণাম কেমন হয়েছে। [^1]

সুরাহ আল মায়েদায় বলা হয়েছে, মুহাম্মাদের (সা) পূর্ববর্তী নবীদেরকেও মানুষ উপহাস করত। আর তাদের পরিণাম হয়েছিল ভয়াবহ। যে শাস্তি নিয়ে তারা উপহাস করত সেটাই তাদের ওপর আপতিত হয়। এরপর আল্লাহ বলেছেন:

قُلْ سِيرُوا فِي الْأَرْضِ ثُمَّ انظُرُوا كَيْفَ كَانَ عَاقِبَةُ الْمُكَذِّبِينَ 

অর্থ: বলুন, পৃথিবীতে ঘুরে দেখে নাও  মিথ্যা প্রতিপন্নকারীদের পরিণাম কেমন ছিল। [^2]

মক্কাবাসীদের একটি অভিযোগ ছিল, মানুষ কীভাবে নবী-রাসুল হয়? আল্লাহ ফেরেশতা কেন নাযিল করেন না? এর উত্তর হিসেবেও এসেছে পৃথিবী ভ্রমণ করার কথা। 

وَمَا أَرْسَلْنَا مِن قَبْلِكَ إِلَّا رِجَالًا نُّوحِي إِلَيْهِم مِّنْ أَهْلِ الْقُرَىٰ ۗ أَفَلَمْ يَسِيرُوا فِي الْأَرْضِ فَيَنظُرُوا كَيْفَ كَانَ عَاقِبَةُ الَّذِينَ مِن قَبْلِهِمْ ۗ وَلَدَارُ الْآخِرَةِ خَيْرٌ لِّلَّذِينَ اتَّقَوْا ۗ أَفَلَا تَعْقِلُونَ 

অর্থ: আমি আপনার আগে যাদেরকে পাঠিয়েছি এবং যাদের কাছে ওহী প্রেরণ করতাম, তারা সবাই জনপদের মধ্যেরই পুরুষ মানুষ ছিল। তারা কি পৃথিবীতে চলাফেরা করে না? তাহলে তো তারা তাদের পূর্ববর্তীদের পরিণাম দেখতে পেত। তাক্বওয়া অবলম্বনকারীদের জন্যে পরকালই উত্তম। তারা কি বুঝতে পারে না? [^3]

সুরাহ নাহলে আল্লাহ রাসুল প্রেরণের উদ্দেশ্য বলেছেন। এরপর বলেছেন মিথ্যারোপকারীদের পরিণামের কথা। 

وَلَقَدْ بَعَثْنَا فِي كُلِّ أُمَّةٍ رَّسُولًا أَنِ اعْبُدُوا اللَّهَ وَاجْتَنِبُوا الطَّاغُوتَ ۖ فَمِنْهُم مَّنْ هَدَى اللَّهُ وَمِنْهُم مَّنْ حَقَّتْ عَلَيْهِ الضَّلَالَةُ ۚ فَسِيرُوا فِي الْأَرْضِ فَانظُرُوا كَيْفَ كَانَ عَاقِبَةُ الْمُكَذِّبِينَ

অর্থ: আমি প্রত্যেক জাতির কাছে রাসুল পাঠিয়েছি, এটা বলে, 'তোমরা আল্লাহর ইবাদত করো এবং তাগুতকে বর্জন করো।' তাদের কাউকে আল্লাহ হেদায়াত দিয়েছেন। আবার কারও ওপর পথভ্রষ্টতা চেপে বসেছে। পৃথিবীতে ঘুরে দেখে নাও  মিথ্যা প্রতিপন্নকারীদের পরিণাম কেমন ছিল। [^4]

জ্ঞান-বুদ্ধির বিকাশের জন্যেও পৃথিবীতে ভ্রমনের পরামর্শ দেওয়া হয়েছে। 

 أَفَلَمْ يَسِيرُوا فِي الْأَرْضِ فَتَكُونَ لَهُمْ قُلُوبٌ يَعْقِلُونَ بِهَا أَوْ آذَانٌ يَسْمَعُونَ بِهَا ۖ فَإِنَّهَا لَا تَعْمَى الْأَبْصَارُ وَلَٰكِن تَعْمَى الْقُلُوبُ الَّتِي فِي الصُّدُورِ

অর্থ: তারা কি পৃথিবীতে ঘোরাফেরা করে না? তাহলে তো তাদের অন্তর (বুদ্ধি) বিকশিত হত বা কান শোনার উপযোগী হত। আসলে তো চোখ অন্ধ হয় না, অন্ধ হয় বুকের[^5] ভেতরে থাকা অন্তর। [^6]

সুরা নামলে অপরাধীদের পরিণাম দেখার জন্যে ভ্রমণ করতে বলা হয়েছে। 

 قُلْ سِيرُوا فِي الْأَرْضِ فَانظُرُوا كَيْفَ كَانَ عَاقِبَةُ الْمُجْرِمِينَ

অর্থ: বলুন, পৃথিবী ঘুরে দেখো অপরাধীর পরিণাম কেমন হয়েছিল। 

সুরা আনকাবুতে ভিন্ন একটি দিকে দৃষ্টি আকর্ষণ করা হয়েছে। আল্লাহ কীভাবে আকাশ ও পৃথিবী সৃষ্টির সূচনা করেছেন তা জানার জন্যে ভ্রমণ করতে বলা হয়েছে। যেমনটা বলা হয়েছিল সুরা আলে ইমরানে। [^7] তবে সেখানে পৃথিবী ভ্রমণের কথা উল্লেখ ছিল না। শুধু বলা হয়েছিল আকাশ ও পৃথিবীর সৃষ্টি নিয়ে চিন্তা-গবেষণা করতে। এখানে পরোক্ষভাবে অবিশ্বাসীদের আরেকটি প্রশ্নের জবাব দেওয়া হয়েছে। মানুষ মারা গেলে আবারও জীবিত হবে এটা তাদের কাছে বিস্ময়কর মনে হয়। তারা ভাবে, হাড়গোড় পচে গলে গেলে কে আবার আমাদেরকে জীবিত করবে? 

 وَضَرَبَ لَنَا مَثَلًا وَنَسِيَ خَلْقَهُ ۖ قَالَ مَن يُحْيِي الْعِظَامَ وَهِيَ رَمِيمٌ

قُلْ يُحْيِيهَا الَّذِي أَنشَأَهَا أَوَّلَ مَرَّةٍ ۖ وَهُوَ بِكُلِّ خَلْقٍ عَلِيمٌ


অর্থ: সে (মানুষ) আমার জন্যে উদাহরণ পেশ করে, কিন্তু নিজের সৃষ্টির কথা ভুলে যায়। সে বলে, 'অস্থিসমূহ পচে গেলে কে সেগুলোকে জীবিত করবে? বলুন, জীবিত করবেন তিনি, যিনি প্রথমবার সেগুলোকে সৃষ্টি করেছেন। [^8]

এখানেও মহান আল্লাহ তার অপার বিস্ময়কর সৃষ্টির ক্ষমতার কথা স্মরণ করিয়ে দিচ্ছেন। 

أَوَلَمْ يَرَوْا كَيْفَ يُبْدِئُ اللَّهُ الْخَلْقَ ثُمَّ يُعِيدُهُ ۚ إِنَّ ذَٰلِكَ عَلَى اللَّهِ يَسِيرٌ
‏ قُلْ سِيرُوا فِي الْأَرْضِ فَانظُرُوا كَيْفَ بَدَأَ الْخَلْقَ ۚ ثُمَّ اللَّهُ يُنشِئُ النَّشْأَةَ الْآخِرَةَ ۚ إِنَّ اللَّهَ عَلَىٰ كُلِّ شَيْءٍ قَدِيرٌ

অর্থ: তারা কি দেখে না আল্লাহ কীভাবে সৃষ্টির সূচনা করেন ও পরে তাকে পুনরায় সৃষ্টি করেন? আল্লাহর জন্যে এটা সহজ কাজ। বলো, পৃথিবীতে ঘুরে দেখো আল্লাহ কীভাবে সৃষ্টির সূচনা করেছেন। আল্লাহ পরে আবারও সৃষ্টি করবেন। নিশ্চয় আল্লাহ সকল কিছুর ওপর ক্ষমতাবান। [^9]

যিনি একবার সৃষ্টি করেছেন, তিনি কি আবার সৃষ্টি করতে পারবেন না? 

অনেক মানুষ ভাবে আমরা তো অনেক শক্তিশালী। প্রযুক্তিগতভাবে অনেক উন্নত। আমরা কি কখনও ধ্বংস হতে পারি? এমন ধারণা মানুষের মনে অহঙ্কার তৈরি করে। তাকে পরকাল সম্পর্কে উদাসীন করে তোলে। আল্লাহ তাই কয়েক জায়গায় স্মরণ করিয়ে দিয়েছেন, তোমাদের চেয়ে শক্তিশালী মানুষকেও আমি অপকর্মের জন্যে ধ্বংস করেছি। 

أَوَلَمْ يَسِيرُوا فِي الْأَرْضِ فَيَنظُرُوا كَيْفَ كَانَ عَاقِبَةُ الَّذِينَ مِن قَبْلِهِمْ ۚ كَانُوا أَشَدَّ مِنْهُمْ قُوَّةً وَأَثَارُوا الْأَرْضَ وَعَمَرُوهَا أَكْثَرَ مِمَّا عَمَرُوهَا 

অর্থ: তারা কি পৃথিবীতে চলাফেরা করে না? তাহলে তো তারা তাদের আগের লোকদের অবস্থা দেখতে পেত। তারা এদের চেয়ে শক্তিশালী ছিল। তারা যমিনে চাষাবাদ করত। আবাদ করত এদের চেয়েও বেশি। [^10]

একই সুরাহ (রুম) ৪২ নং আয়াতেও পূর্ববর্তীদের পরিণাম দেখার জন্যে পৃথিবী ভ্রমণ করতে বলা হয়েছে। সুরাহ মুহাম্মাদেও পূর্ববর্তীদের অবস্থা দেখতে বলা হয়েছে। বলা হয়েছে, আল্লাহ তাদেরকে ধ্বংস করে দিয়েছেন। [^14]

 মানুষের শক্তি আল্লাহর ইচ্ছার কাছে কিছুই নয়। তিনি চাইলে দেখতে শক্তিশালী জাতিকেও ধ্বংস করে দিতে পারেন। এমন কথা সুরা ফাতির  [^11] ও  সুরাহ গাফিরেও (মুমিন) [^12] বলা হয়েছে। সুরাফ গাফিরের আরেক আয়াতে শক্তির সাথে সংখ্যাও উল্লেখ করা হয়েছে। [^13] 

মোট কথা, কুরআন আমাদেরকে স্মরণ করিয়ে দিচ্ছে, আমরা যাতে নিছক পৃথিবীর সৌন্দর্য উপভোগ করার জন্যে ভ্রমণ না করি। পরকালকে যেন ভুলে না যাই। ভুলে না যাই, স্রষ্টাকে ভুলে যাওয়ার পরিণাম কী হতে পারে। দুনিয়ার পুঁজায় যেন লিপ্ত না হই। পৃথিবীর বদলে পরকালে একটি সুন্দর আবাস গড়ার দিকে যেন মনোযোগ দেই। 

وَلَدَارُ الْآخِرَةِ خَيْرٌ

অর্থ: আর পরকালের আবাসই উত্তম [^15]

তথ্যসূত্র
--- 
[^1]: [সুরাহ আলে ইমরান, আয়াত ৩:১৩৭](https://tanzil.net/#3:137)
[^2]: [সুরাহ আল মায়েদা, আয়াত ৫:১০-১১](https://tanzil.net/#6:11)
[^3]: [সুরাল ইউসুফ, আয়াত ১২:১০৯](https://tanzil.net/#12:109)
[^4]: [সুরাহ নাহল, আয়াত ১৬:৩৬](https://tanzil.net/#16:36)
[^5]: আরবি শব্দ হলো সদর। এর আরেকটি অর্থ হলো কেন্দ্র। যেমন আমরা বলি সদরদপ্তর। আধুনিক বিজ্ঞানের মাধ্যমে জানা তথ্যের সাথে কুরআনের বিরোধ নেই। অন্তর বা মন তো আসলে বুকে থাকে না, থাকে মস্তিষ্কের মধ্যে। 
[^6]: [সুরা আল-হাজ্জ, আয়াত ২২:৪৬](https://tanzil.net/#22:46)
[^7]: [সুরাহ আলে ইমরান, আয়াত ৩:১৯১](https://tanzil.net/#3:191)
[^8]: [সুরাহ ইয়াসিন, আয়াত ৩৬: ৭৮-৭৯](https://tanzil.net/#36:78)
[^9]: [সুরাহ আল-আনকাবুত, আয়াত ২৯: ২৯-৩০](https://tanzil.net/#29:19)
[^10]: [সুরা রুম, আয়াত ৩০:০৯](https://tanzil.net/#30:9)
[^11]: [সুরা ফাতির, আয়াত ৩৫:৪৪](https://tanzil.net/#35:44)
[^12]: [সুরাহ গাফির, আয়াত ৪০:২১](https://tanzil.net/#40:21)
[^13]: [সুরাহ গাফির, আয়াত ৪০:৮২](https://tanzil.net/#40:82)
[^14]: [সুরাহ মুহাম্মাদ, আয়াত ৪৭:১০](https://tanzil.net/#47:10)
[^15]: [সুরাহ নাহল, আয়াত ১৬:৩০](https://tanzil.net/#16:30)